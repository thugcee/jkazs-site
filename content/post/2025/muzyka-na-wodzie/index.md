---
title: "Muzyka na wodzie Jana Waraczewskiego 2025"
description: "W niezwykłej scenerii nad brzegiem jeziora zabrzmią zarówno utwory orkiestrowe, jak i poruszające arie operowe. Wystąpi Orkiestra Filharmonii w Szczecinie pod batutą Przemysława Neumanna, a solistą wieczoru będzie ceniony polski tenor – Rafał Bartmiński."
date: 2025-05-08T00:40:02+02:00
image: images/muzyka-na-wodzie-2025.png
hidden: false
draft: false
categories:
    - Koncert
---

## Czas i miejsce

2025-06-21 (sobota) godzina 21:00

Przystań Jacht Klubu AZS, ul. Przestrzenna 9

Wszystkim z Państwa, którzy zechcą skorzystać z zaproszenia na koncert Jacht Klub AZS podpowiada:
- Parkowanie przebiega sprawnie, ale jest nieco czasochłonne. Nie odkładaj przyjazdu na ostatnią chwilę.
- Weź ze sobą sweter lub kurtkę: chłodne wieczory potrafią zaskoczyć, a i komary z Lubczyny lubią wpaść na koncert.
- Prosimy śledzić prognozę pogody i w razie czego przygotować kurtki przeciwdeszczowe i peleryny, albowiem parasole chronią wprawdzie użytkownika, ale podlewają podstępnie sąsiadów. Pamiętajmy też, że parasole ograniczają widoczność osobom z tyłu.

## ARTYŚCI

- Orkiestra Symfoniczna Filharmonii w Szczecinie
- Rafał Bartmiński - tenor
- Przemysław Neumann - dyrygent

## UTWORY

- Modest Musorgski - Fantazja symfoniczna Noc na Łysej Górze
- Giacomo Puccini - Aria Cavaradossiego E lucevan le stelle z op. Tosca
- Claude Debussy - Światło księżyca (arr. Hubert Mouton)
- Julius Massenet - Aria Pourquoi me réveiller? z op. Werther
- Gustav Holst - Jowisz ze suity Planety
- Stanisław Moniuszko - Aria Stefana Cisza dokoła z opery Straszny dwór
- Fryderyk Chopin - Nokturn Es-dur op. 9 nr 2 (arr. Hubert Mouton)
- Felix Mendelssohn-Bartholdy - Marsz weselny ze Snu nocy letniej
- Giacomo Puccini - Aria Kalafa Nessun dorma z opery Turandot
- Piotr Czajkowski - Finał baletu Jezioro łabędzie

## Opis

Muzyka i żeglarstwo – dwie pasje, które połączył Jan Waraczewski, skrzypek i wieloletni koncertmistrz Orkiestry Symfonicznej Filharmonii w Szczecinie, tworząc wydarzenie, które od lat zachwyca melomanów. XXIII edycja koncertu Muzyka na wodzie ponownie zgromadzi publiczność na przystani w Dąbiu, oferując niezapomniany wieczór z arcydziełami muzyki klasycznej. W niezwykłej scenerii nad brzegiem jeziora zabrzmią zarówno utwory orkiestrowe, jak i poruszające arie operowe. Wystąpi Orkiestra Filharmonii w Szczecinie pod batutą Przemysława Neumanna, a solistą wieczoru będzie ceniony polski tenor – Rafał Bartmiński.

Tegoroczny program to prawdziwa uczta dla melomanów. Wieczór rozpocznie Noc na łysej górze Modesta Musorgskiego – pełne tajemnicy dzieło, które od lat pobudza wyobraźnię słuchaczy. Następnie zabrzmią poruszające arie operowe w mistrzowskiej interpretacji Rafała Bartmińskiego, m.in. z Toski Pucciniego, Werthera Masseneta czy Strasznego dworu”Moniuszki. Nie zabraknie również hitowych wręcz dzieł orkiestrowych – usłyszymy fragmenty suity Planety Holsta, a także uwielbiany przez publiczność Marsz weselny Mendelssohna-Bartholdy’ego czy finał Dziadka do orzechów Czajkowskiego.

Koncert Muzyka na wodzie to jedno z najbardziej wyczekiwanych wydarzeń muzycznych w Szczecinie. Każdego roku gromadzi ponad tysiąc słuchaczy, którzy przybywają, by doświadczyć wyjątkowego połączenia dźwięków i natury. Pomysłodawcą koncertu był Jan Waraczewski, propagator muzyki, skrzypek i wieloletni koncertmistrz Orkiestry Symfonicznej Filharmonii w Szczecinie, który połączył swoją miłość do muzyki i żeglarstwa, tworząc niezwykłą muzyczną tradycję. Choć artysty nie ma już z nami, jego dzieło żyje dalej, przyciągając kolejne pokolenia miłośników muzyki.

Koncerty na przystani w Dąbiu to wydarzenia, które na długo pozostają w pamięci. Muzyka unosząca się nad taflą wody, otwarta przestrzeń i niezwykła bliskość natury sprawiają, że każdy dźwięk nabiera nowego wymiaru, jakiego nie oferują sale koncertowe. To właśnie ten wyjątkowy klimat sprawia, że Muzyka na wodzie co roku przyciąga tłumy i niezmiennie wzbudza zachwyt. Każdy, kto choć raz uczestniczył w tym wydarzeniu, wie, że jest to koncert inny niż wszystkie – pełen magii i niepowtarzalnej atmosfery.

Link do [wydarzenia na stronie Filharmonii](https://filharmonia.szczecin.pl/wydarzenia/2365-Muzyka_na_wodzie_Jana_Waraczewskiego).

Partnerem koncertu jest [Pomorze Zachodnie](https://www.facebook.com/PomZachodnie), [Pomorze Zachodnie News](https://www.facebook.com/PomorzeZachodnieNews).
